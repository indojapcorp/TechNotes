<h1 style="text-align:center"><strong>श्रीविष्णुसहस्रनामस्तोत्रम्</strong></h1>

<p>&nbsp;</p>

<h1 style="text-align:center">नारायणं नमस्कृत्य नरं चैव नरोत्तमम् ।<br />
देवीं सरस्वतीं व्यासं ततो जयमुदीरयेत् ॥</h1>

<h1 style="text-align:center">ॐ अथ सकलसौभाग्यदायक श्रीविष्णुसहस्रनामस्तोत्रम् ।</h1>

<h1 style="text-align:center">शुक्लाम्बरधरं विष्णुं शशिवर्णं चतुर्भुजम् ।<br />
प्रसन्नवदनं ध्यायेत् सर्वविघ्नोपशान्तये ॥ १॥</h1>

<h1 style="text-align:center">यस्य द्विरदवक्त्राद्याः पारिषद्याः परः शतम् ।<br />
विघ्नं निघ्नन्ति सततं विष्वक्सेनं तमाश्रये ॥ २॥</h1>

<h1 style="text-align:center">व्यासं वसिष्ठनप्तारं शक्तेः पौत्रमकल्मषम् ।<br />
पराशरात्मजं वन्दे शुकतातं तपोनिधिम् ॥ ३॥</h1>

<h1 style="text-align:center">व्यासाय विष्णुरूपाय व्यासरूपाय विष्णवे ।<br />
नमो वै ब्रह्मनिधये वासिष्ठाय नमो नमः ॥ ४॥</h1>

<h1 style="text-align:center">अविकाराय शुद्धाय नित्याय परमात्मने ।<br />
सदैकरूपरूपाय विष्णवे सर्वजिष्णवे ॥ ५॥</h1>

<h1 style="text-align:center">यस्य स्मरणमात्रेण जन्मसंसारबन्धनात् ।<br />
विमुच्यते नमस्तस्मै विष्णवे प्रभविष्णवे ॥ ६॥</h1>

<h1 style="text-align:center">ॐ नमो विष्णवे प्रभविष्णवे ।<br />
&nbsp;&nbsp;&nbsp;&nbsp; श्रीवैशम्पायन उवाच ---<br />
श्रुत्वा धर्मानशेषेण पावनानि च सर्वशः ।<br />
युधिष्ठिरः शान्तनवं पुनरेवाभ्यभाषत ॥ ७॥</h1>

<h1 style="text-align:center">&nbsp;&nbsp;&nbsp;&nbsp; युधिष्ठिर उवाच ---<br />
किमेकं दैवतं लोके किं वाप्येकं परायणम् ।<br />
स्तुवन्तः कं कमर्चन्तः प्राप्नुयुर्मानवाः शुभम् ॥ ८॥</h1>

<h1 style="text-align:center">को धर्मः सर्वधर्माणां भवतः परमो मतः ।<br />
किं जपन्मुच्यते जन्तुर्जन्मसंसारबन्धनात् ॥ ९॥</h1>

<h1 style="text-align:center">&nbsp;&nbsp;&nbsp;&nbsp; भीष्म उवाच ---<br />
जगत्प्रभुं देवदेवमनन्तं पुरुषोत्तमम् ।<br />
स्तुवन् नामसहस्रेण पुरुषः सततोत्थितः ॥ १०॥</h1>

<h1 style="text-align:center">तमेव चार्चयन्नित्यं&nbsp; भक्त्या पुरुषमव्ययम् ।<br />
ध्यायन् स्तुवन् नमस्यंश्च यजमानस्तमेव च ॥ ११॥</h1>

<h1 style="text-align:center">अनादिनिधनं विष्णुं सर्वलोकमहेश्वरम् ।<br />
लोकाध्यक्षं स्तुवन्नित्यं सर्वदुःखातिगो भवेत् ॥ १२॥</h1>

<h1 style="text-align:center">ब्रह्मण्यं सर्वधर्मज्ञं लोकानां कीर्तिवर्धनम् ।<br />
लोकनाथं महद्भूतं सर्वभूतभवोद्भवम् ॥ १३॥</h1>

<h1 style="text-align:center">एष मे सर्वधर्माणां धर्मोऽधिकतमो मतः ।<br />
यद्भक्त्या पुण्डरीकाक्षं स्तवैरर्चेन्नरः सदा ॥ १४॥</h1>

<h1 style="text-align:center">परमं यो महत्तेजः परमं यो महत्तपः ।<br />
परमं यो महद्ब्रह्म परमं यः परायणम् ॥ १५॥</h1>

<h1 style="text-align:center">पवित्राणां पवित्रं यो मङ्गलानां च मङ्गलम् ।<br />
दैवतं दैवतानां च भूतानां योऽव्ययः पिता ॥ १६॥</h1>

<h1 style="text-align:center">यतः सर्वाणि भूतानि भवन्त्यादियुगागमे ।<br />
यस्मिंश्च प्रलयं यान्ति पुनरेव युगक्षये ॥ १७॥</h1>

<h1 style="text-align:center">तस्य लोकप्रधानस्य जगन्नाथस्य भूपते ।<br />
विष्णोर्नामसहस्रं मे श&zwj;ृणु पापभयापहम् ॥ १८॥</h1>

<h1 style="text-align:center">यानि नामानि गौणानि विख्यातानि महात्मनः ।<br />
ऋषिभिः परिगीतानि तानि वक्ष्यामि भूतये ॥ १९॥</h1>

<h1 style="text-align:center">ऋषिर्नाम्नां सहस्रस्य वेदव्यासो महामुनिः ॥</h1>

<h1 style="text-align:center">छन्दोऽनुष्टुप् तथा देवो भगवान् देवकीसुतः ॥ २०॥</h1>

<h1 style="text-align:center">अमृतांशूद्भवो बीजं शक्तिर्देवकिनन्दनः ।<br />
त्रिसामा हृदयं तस्य शान्त्यर्थे विनियोज्यते ॥ २१॥</h1>

<h1 style="text-align:center">विष्णुं जिष्णुं महाविष्णुं प्रभविष्णुं महेश्वरम् ॥</h1>

<h1 style="text-align:center">अनेकरूप दैत्यान्तं नमामि पुरुषोत्तमं ॥ २२ ॥</h1>

<h1 style="text-align:center">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; पूर्वन्यासः ।<br />
&nbsp;&nbsp;&nbsp;&nbsp; श्रीवेदव्यास उवाच ---<br />
ॐ अस्य श्रीविष्णोर्दिव्यसहस्रनामस्तोत्रमहामन्त्रस्य ।<br />
श्री वेदव्यासो भगवान् ऋषिः ।<br />
अनुष्टुप् छन्दः ।<br />
श्रीमहाविष्णुः परमात्मा श्रीमन्नारायणो देवता ।<br />
अमृतांशूद्भवो भानुरिति बीजम् ।<br />
देवकीनन्दनः स्रष्टेति शक्तिः ।<br />
उद्भवः क्षोभणो देव इति परमो मन्त्रः ।<br />
शङ्खभृन्नन्दकी चक्रीति कीलकम् ।<br />
शार्ङ्गधन्वा गदाधर इत्यस्त्रम् ।<br />
रथाङ्गपाणिरक्षोभ्य इति नेत्रम् ।<br />
त्रिसामा सामगः सामेति कवचम् ।<br />
आनन्दं परब्रह्मेति योनिः ।<br />
ऋतुः सुदर्शनः काल इति दिग्बन्धः ॥</h1>

<h1 style="text-align:center">श्रीविश्वरूप इति ध्यानम् ।<br />
श्रीमहाविष्णुप्रीत्यर्थे सहस्रनामस्तोत्रपाठे विनियोगः ॥</h1>

<h1 style="text-align:center">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; अथ न्यासः ।<br />
ॐ शिरसि वेदव्यासऋषये नमः ।<br />
मुखे अनुष्टुप्छन्दसे नमः ।<br />
हृदि श्रीकृष्णपरमात्मदेवतायै नमः ।<br />
गुह्ये अमृतांशूद्भवो भानुरिति बीजाय नमः ।<br />
पादयोर्देवकीनन्दनः स्रष्टेति शक्तये नमः ।<br />
सर्वाङ्गे शङ्खभृन्नन्दकी चक्रीति कीलकाय नमः ।<br />
करसम्पूटे मम श्रीकृष्णप्रीत्यर्थे जपे विनियोगाय नमः ॥</h1>

<h1 style="text-align:center">इति ऋषयादिन्यासः ॥</h1>

<h1 style="text-align:center">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; अथ करन्यासः ।<br />
ॐ विश्वं विष्णुर्वषट्कार इत्यङ्गुष्ठाभ्यां नमः ।<br />
अमृतांशूद्भवो भानुरिति तर्जनीभ्यां नमः ।<br />
ब्रह्मण्यो ब्रह्मकृद्ब्रह्मेति मध्यमाभ्यां नमः ।<br />
सुवर्णबिन्दुरक्षोभ्य इत्यनामिकाभ्यां नमः ।<br />
निमिषोऽनिमिषः स्रग्वीति कनिष्ठिकाभ्यां नमः ।<br />
रथाङ्गपाणिरक्षोभ्य इति करतलकरपृष्ठाभ्यां नमः ।<br />
इति करन्यासः ।<br />
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; अथ षडङ्गन्यासः ।<br />
ॐ विश्वं विष्णुर्वषट्कार इति हृदयाय नमः ।<br />
अमृतांशूद्भवो भानुरिति शिरसे स्वाहा ।<br />
ब्रह्मण्यो ब्रह्मकृद्ब्रह्मेति शिखायै वषट् ।<br />
सुवर्णबिन्दुरक्षोभ्य इति कवचाय हुम् ।<br />
निमिषोऽनिमिषः स्रग्वीति नेत्रत्रयाय वौषट् ।<br />
रथाङ्गपाणिरक्षोभ्य इत्यस्त्राय फट् ।<br />
इति षडङ्गन्यासः ॥</h1>

<h1 style="text-align:center">श्रीकृष्णप्रीत्यर्थे विष्णोर्दिव्यसहस्रनामजपमहं<br />
करिष्ये इति सङ्कल्पः ।<br />
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; अथ ध्यानम् ।<br />
क्षीरोदन्वत्प्रदेशे शुचिमणिविलसत्सैकतेर्मौक्तिकानां<br />
मालाकॢप्तासनस्थः स्फटिकमणिनिभैर्मौक्तिकैर्मण्डिताङ्गः ।<br />
शुभ्रैरभ्रैरदभ्रैरुपरिविरचितैर्मुक्तपीयूष वर्षैः<br />
आनन्दी नः पुनीयादरिनलिनगदा शङ्खपाणिर्मुकुन्दः ॥ १॥</h1>

<h1 style="text-align:center">भूः पादौ यस्य नाभिर्वियदसुरनिलश्चन्द्र सूर्यौ च नेत्रे<br />
कर्णावाशाः शिरो द्यौर्मुखमपि दहनो यस्य वास्तेयमब्धिः ।<br />
अन्तःस्थं यस्य विश्वं सुरनरखगगोभोगिगन्धर्वदैत्यैः<br />
चित्रं रंरम्यते तं त्रिभुवन वपुषं विष्णुमीशं नमामि ॥ २॥</h1>

<h1 style="text-align:center">ॐ शान्ताकारं भुजगशयनं पद्मनाभं सुरेशं<br />
विश्वाधारं गगनसदृशं मेघवर्णं शुभाङ्गम् ।<br />
लक्ष्मीकान्तं कमलनयनं योगिभिर्ध्यानगम्यं&nbsp;&nbsp;<br />
वन्दे विष्णुं भवभयहरं सर्वलोकैकनाथम् ॥ ३॥</h1>

<h1 style="text-align:center">मेघश्यामं पीतकौशेयवासं<br />
श्रीवत्साङ्कं कौस्तुभोद्भासिताङ्गम् ।<br />
पुण्योपेतं पुण्डरीकायताक्षं<br />
विष्णुं वन्दे सर्वलोकैकनाथम् ॥ ४॥</h1>

<h1 style="text-align:center">नमः समस्तभूतानामादिभूताय भूभृते ।<br />
अनेकरूपरूपाय विष्णवे प्रभविष्णवे ॥ ५॥</h1>

<h1 style="text-align:center">सशङ्खचक्रं सकिरीटकुण्डलं<br />
सपीतवस्त्रं सरसीरुहेक्षणम् ।<br />
सहारवक्षःस्थलकौस्तुभश्रियं स्थलशोभिकौस्तुभं<br />
नमामि विष्णुं शिरसा चतुर्भुजम् ॥ ६॥</h1>

<h1 style="text-align:center">छायायां पारिजातस्य हेमसिंहासनोपरि<br />
आसीनमम्बुदश्याममायताक्षमलंकृतम् ।<br />
चन्द्राननं चतुर्बाहुं श्रीवत्साङ्कित वक्षसं<br />
रुक्मिणी सत्यभामाभ्यां सहितं कृष्णमाश्रये ॥ ७॥</h1>

<h1 style="text-align:center">&nbsp;</h1>

<h1 style="text-align:center"><strong>&nbsp;स्तोत्रम् ।</strong><br />
<br />
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; हरिः ॐ ।<br />
विश्वं विष्णुर्वषट्कारो भूतभव्यभवत्प्रभुः ।<br />
भूतकृद्भूतभृद्भावो भूतात्मा भूतभावनः ॥ १॥</h1>

<h1 style="text-align:center">पूतात्मा परमात्मा च मुक्तानां परमा गतिः ।<br />
अव्ययः पुरुषः साक्षी क्षेत्रज्ञोऽक्षर एव च ॥ २॥</h1>

<h1 style="text-align:center">योगो योगविदां नेता प्रधानपुरुषेश्वरः ।<br />
नारसिंहवपुः श्रीमान् केशवः पुरुषोत्तमः ॥ ३॥</h1>

<h1 style="text-align:center">सर्वः शर्वः शिवः स्थाणुर्भूतादिर्निधिरव्ययः ।<br />
सम्भवो भावनो भर्ता प्रभवः प्रभुरीश्वरः ॥ ४॥</h1>

<h1 style="text-align:center">स्वयम्भूः शम्भुरादित्यः पुष्कराक्षो महास्वनः ।<br />
अनादिनिधनो धाता विधाता धातुरुत्तमः ॥ ५॥</h1>

<h1 style="text-align:center">अप्रमेयो हृषीकेशः पद्मनाभोऽमरप्रभुः ।<br />
विश्वकर्मा मनुस्त्वष्टा स्थविष्ठः स्थविरो ध्रुवः ॥ ६॥</h1>

<h1 style="text-align:center">अग्राह्यः शाश्वतः कृष्णो लोहिताक्षः प्रतर्दनः ।<br />
प्रभूतस्त्रिककुब्धाम पवित्रं मङ्गलं परम् ॥ ७॥</h1>

<h1 style="text-align:center">ईशानः प्राणदः प्राणो ज्येष्ठः श्रेष्ठः प्रजापतिः ।<br />
हिरण्यगर्भो भूगर्भो माधवो मधुसूदनः ॥ ८॥</h1>

<h1 style="text-align:center">ईश्वरो विक्रमी धन्वी मेधावी विक्रमः क्रमः ।<br />
अनुत्तमो दुराधर्षः कृतज्ञः कृतिरात्मवान् ॥ ९॥</h1>

<h1 style="text-align:center">सुरेशः शरणं शर्म विश्वरेताः प्रजाभवः ।<br />
अहः संवत्सरो व्यालः प्रत्ययः सर्वदर्शनः ॥ १०॥</h1>

<h1 style="text-align:center">अजः सर्वेश्वरः सिद्धः सिद्धिः सर्वादिरच्युतः ।<br />
वृषाकपिरमेयात्मा सर्वयोगविनिःसृतः ॥ ११॥</h1>

<h1 style="text-align:center">वसुर्वसुमनाः सत्यः समात्माऽसम्मितः समः ।<br />
अमोघः पुण्डरीकाक्षो वृषकर्मा वृषाकृतिः ॥ १२॥</h1>

<h1 style="text-align:center">रुद्रो बहुशिरा बभ्रुर्विश्वयोनिः शुचिश्रवाः ।<br />
अमृतः शाश्वतस्थाणुर्वरारोहो महातपाः ॥ १३॥</h1>

<h1 style="text-align:center">सर्वगः सर्वविद्भानुर्विष्वक्सेनो जनार्दनः ।<br />
वेदो वेदविदव्यङ्गो वेदाङ्गो वेदवित् कविः ॥ १४॥</h1>

<h1 style="text-align:center">लोकाध्यक्षः सुराध्यक्षो धर्माध्यक्षः कृताकृतः ।<br />
चतुरात्मा चतुर्व्यूहश्चतुर्दंष्ट्रश्चतुर्भुजः ॥ १५॥</h1>

<h1 style="text-align:center">भ्राजिष्णुर्भोजनं भोक्ता सहिष्णुर्जगदादिजः ।<br />
अनघो विजयो जेता विश्वयोनिः पुनर्वसुः ॥ १६॥</h1>

<h1 style="text-align:center">उपेन्द्रो वामनः प्रांशुरमोघः शुचिरूर्जितः ।<br />
अतीन्द्रः सङ्ग्रहः सर्गो धृतात्मा नियमो यमः ॥ १७॥</h1>

<h1 style="text-align:center">वेद्यो वैद्यः सदायोगी वीरहा माधवो मधुः ।<br />
अतीन्द्रियो महामायो महोत्साहो महाबलः ॥ १८॥</h1>

<h1 style="text-align:center">महाबुद्धिर्महावीर्यो महाशक्तिर्महाद्युतिः ।<br />
अनिर्देश्यवपुः श्रीमानमेयात्मा महाद्रिधृक् ॥ १९॥</h1>

<h1 style="text-align:center">महेष्वासो महीभर्ता श्रीनिवासः सतां गतिः ।<br />
अनिरुद्धः सुरानन्दो गोविन्दो गोविदां पतिः ॥ २०॥</h1>

<h1 style="text-align:center">मरीचिर्दमनो हंसः सुपर्णो भुजगोत्तमः ।<br />
हिरण्यनाभः सुतपाः पद्मनाभः प्रजापतिः ॥ २१॥</h1>

<h1 style="text-align:center">अमृत्युः सर्वदृक् सिंहः सन्धाता सन्धिमान् स्थिरः ।<br />
अजो दुर्मर्षणः शास्ता विश्रुतात्मा सुरारिहा ॥ २२॥</h1>

<h1 style="text-align:center">गुरुर्गुरुतमो धाम सत्यः सत्यपराक्रमः ।<br />
निमिषोऽनिमिषः स्रग्वी वाचस्पतिरुदारधीः ॥ २३॥</h1>

<h1 style="text-align:center">अग्रणीर्ग्रामणीः श्रीमान् न्यायो नेता समीरणः ।<br />
सहस्रमूर्धा विश्वात्मा सहस्राक्षः सहस्रपात् ॥ २४॥</h1>

<h1 style="text-align:center">आवर्तनो निवृत्तात्मा संवृतः सम्प्रमर्दनः ।<br />
अहः संवर्तको वह्निरनिलो धरणीधरः ॥ २५॥</h1>

<h1 style="text-align:center">सुप्रसादः प्रसन्नात्मा विश्वधृग्विश्वभुग्विभुः ।<br />
सत्कर्ता सत्कृतः साधुर्जह्नुर्नारायणो नरः ॥ २६॥</h1>

<h1 style="text-align:center">असङ्ख्येयोऽप्रमेयात्मा विशिष्टः शिष्टकृच्छुचिः ।<br />
सिद्धार्थः सिद्धसङ्कल्पः सिद्धिदः सिद्धिसाधनः ॥ २७॥</h1>

<h1 style="text-align:center">वृषाही वृषभो विष्णुर्वृषपर्वा वृषोदरः ।<br />
वर्धनो वर्धमानश्च विविक्तः श्रुतिसागरः ॥ २८॥</h1>

<h1 style="text-align:center">सुभुजो दुर्धरो वाग्मी महेन्द्रो वसुदो वसुः ।<br />
नैकरूपो बृहद्रूपः शिपिविष्टः प्रकाशनः ॥ २९॥</h1>

<h1 style="text-align:center">ओजस्तेजोद्युतिधरः प्रकाशात्मा प्रतापनः ।<br />
ऋद्धः स्पष्टाक्षरो मन्त्रश्चन्द्रांशुर्भास्करद्युतिः ॥ ३०॥</h1>

<h1 style="text-align:center">अमृतांशूद्भवो भानुः शशबिन्दुः सुरेश्वरः ।<br />
औषधं जगतः सेतुः सत्यधर्मपराक्रमः ॥ ३१॥</h1>

<h1 style="text-align:center">भूतभव्यभवन्नाथः पवनः पावनोऽनलः ।<br />
कामहा कामकृत्कान्तः कामः कामप्रदः प्रभुः ॥ ३२॥</h1>

<h1 style="text-align:center">युगादिकृद्युगावर्तो नैकमायो महाशनः ।<br />
अदृश्यो व्यक्तरूपश्च सहस्रजिदनन्तजित् ॥ ३३॥</h1>

<h1 style="text-align:center">इष्टोऽविशिष्टः शिष्टेष्टः शिखण्डी नहुषो वृषः ।<br />
क्रोधहा क्रोधकृत्कर्ता विश्वबाहुर्महीधरः ॥ ३४॥</h1>

<h1 style="text-align:center">अच्युतः प्रथितः प्राणः प्राणदो वासवानुजः ।<br />
अपांनिधिरधिष्ठानमप्रमत्तः प्रतिष्ठितः ॥ ३५॥</h1>

<h1 style="text-align:center">स्कन्दः स्कन्दधरो धुर्यो वरदो वायुवाहनः ।<br />
वासुदेवो बृहद्भानुरादिदेवः पुरन्दरः ॥ ३६॥</h1>

<h1 style="text-align:center">अशोकस्तारणस्तारः शूरः शौरिर्जनेश्वरः ।<br />
अनुकूलः शतावर्तः पद्मी पद्मनिभेक्षणः ॥ ३७॥</h1>

<h1 style="text-align:center">पद्मनाभोऽरविन्दाक्षः पद्मगर्भः शरीरभृत् ।<br />
महर्द्धिरृद्धो वृद्धात्मा महाक्षो गरुडध्वजः ॥ ३८॥</h1>

<h1 style="text-align:center">अतुलः शरभो भीमः समयज्ञो हविर्हरिः ।<br />
सर्वलक्षणलक्षण्यो लक्ष्मीवान् समितिञ्जयः ॥ ३९॥</h1>

<h1 style="text-align:center">विक्षरो रोहितो मार्गो हेतुर्दामोदरः सहः ।<br />
महीधरो महाभागो वेगवानमिताशनः ॥ ४०॥</h1>

<h1 style="text-align:center">उद्भवः क्षोभणो देवः श्रीगर्भः परमेश्वरः ।<br />
करणं कारणं कर्ता विकर्ता गहनो गुहः ॥ ४१॥</h1>

<h1 style="text-align:center">व्यवसायो व्यवस्थानः संस्थानः स्थानदो ध्रुवः ।<br />
परर्द्धिः परमस्पष्टस्तुष्टः पुष्टः शुभेक्षणः ॥ ४२॥</h1>

<h1 style="text-align:center">रामो विरामो विरजो मार्गो नेयो नयोऽनयः ।&nbsp;<br />
वीरः शक्तिमतां श्रेष्ठो धर्मो धर्मविदुत्तमः ॥ ४३॥</h1>

<h1 style="text-align:center">वैकुण्ठः पुरुषः प्राणः प्राणदः प्रणवः पृथुः ।<br />
हिरण्यगर्भः शत्रुघ्नो व्याप्तो वायुरधोक्षजः ॥ ४४॥</h1>

<h1 style="text-align:center">ऋतुः सुदर्शनः कालः परमेष्ठी परिग्रहः ।<br />
उग्रः संवत्सरो दक्षो विश्रामो विश्वदक्षिणः ॥ ४५॥</h1>

<h1 style="text-align:center">विस्तारः स्थावरस्थाणुः प्रमाणं बीजमव्ययम् ।<br />
अर्थोऽनर्थो महाकोशो महाभोगो महाधनः ॥ ४६॥</h1>

<h1 style="text-align:center">अनिर्विण्णः स्थविष्ठोऽभूर्धर्मयूपो महामखः ।<br />
नक्षत्रनेमिर्नक्षत्री क्षमः क्षामः समीहनः ॥ ४७॥</h1>

<h1 style="text-align:center">यज्ञ इज्यो महेज्यश्च क्रतुः सत्रं सतां गतिः ।<br />
सर्वदर्शी विमुक्तात्मा सर्वज्ञो ज्ञानमुत्तमम् ॥ ४८॥</h1>

<h1 style="text-align:center">सुव्रतः सुमुखः सूक्ष्मः सुघोषः सुखदः सुहृत् ।<br />
मनोहरो जितक्रोधो वीरबाहुर्विदारणः ॥ ४९॥</h1>

<h1 style="text-align:center">स्वापनः स्ववशो व्यापी नैकात्मा नैककर्मकृत् ।<br />
वत्सरो वत्सलो वत्सी रत्नगर्भो धनेश्वरः ॥ ५०॥</h1>

<h1 style="text-align:center">धर्मगुब्धर्मकृद्धर्मी सदसत्क्षरमक्षरम् ।<br />
अविज्ञाता सहस्रांशुर्विधाता कृतलक्षणः ॥ ५१॥</h1>

<h1 style="text-align:center">गभस्तिनेमिः सत्त्वस्थः सिंहो भूतमहेश्वरः ।<br />
आदिदेवो महादेवो देवेशो देवभृद्गुरुः ॥ ५२॥</h1>

<h1 style="text-align:center">उत्तरो गोपतिर्गोप्ता ज्ञानगम्यः पुरातनः ।<br />
शरीरभूतभृद्भोक्ता कपीन्द्रो भूरिदक्षिणः ॥ ५३॥</h1>

<h1 style="text-align:center">सोमपोऽमृतपः सोमः पुरुजित्पुरुसत्तमः ।<br />
विनयो जयः सत्यसन्धो दाशार्हः सात्वताम्पतिः ॥ ५४॥&nbsp;</h1>

<h1 style="text-align:center">जीवो विनयिता साक्षी मुकुन्दोऽमितविक्रमः ।<br />
अम्भोनिधिरनन्तात्मा महोदधिशयोऽन्तकः ॥ ५५॥</h1>

<h1 style="text-align:center">अजो महार्हः स्वाभाव्यो जितामित्रः प्रमोदनः ।<br />
आनन्दो नन्दनो नन्दः सत्यधर्मा त्रिविक्रमः ॥ ५६॥</h1>

<h1 style="text-align:center">महर्षिः कपिलाचार्यः कृतज्ञो मेदिनीपतिः ।<br />
त्रिपदस्त्रिदशाध्यक्षो महाश&zwj;ृङ्गः कृतान्तकृत् ॥ ५७॥</h1>

<h1 style="text-align:center">महावराहो गोविन्दः सुषेणः कनकाङ्गदी ।<br />
गुह्यो गभीरो गहनो गुप्तश्चक्रगदाधरः ॥ ५८॥</h1>

<h1 style="text-align:center">वेधाः स्वाङ्गोऽजितः कृष्णो दृढः सङ्कर्षणोऽच्युतः ।<br />
वरुणो वारुणो वृक्षः पुष्कराक्षो महामनाः ॥ ५९॥</h1>

<h1 style="text-align:center">भगवान् भगहाऽऽनन्दी वनमाली हलायुधः ।<br />
आदित्यो ज्योतिरादित्यः सहिष्णुर्गतिसत्तमः ॥ ६०॥</h1>

<h1 style="text-align:center">सुधन्वा खण्डपरशुर्दारुणो द्रविणप्रदः ।<br />
दिवस्पृक् सर्वदृग्व्यासो वाचस्पतिरयोनिजः ॥ ६१॥&nbsp;<br />
&nbsp;<br />
त्रिसामा सामगः साम निर्वाणं भेषजं भिषक् ।<br />
संन्यासकृच्छमः शान्तो निष्ठा शान्तिः परायणम् ॥ ६२॥</h1>

<h1 style="text-align:center">शुभाङ्गः शान्तिदः स्रष्टा कुमुदः कुवलेशयः ।<br />
गोहितो गोपतिर्गोप्ता वृषभाक्षो वृषप्रियः ॥ ६३॥</h1>

<h1 style="text-align:center">अनिवर्ती निवृत्तात्मा सङ्क्षेप्ता क्षेमकृच्छिवः ।<br />
श्रीवत्सवक्षाः श्रीवासः श्रीपतिः श्रीमतांवरः ॥ ६४॥</h1>

<h1 style="text-align:center">श्रीदः श्रीशः श्रीनिवासः श्रीनिधिः श्रीविभावनः ।<br />
श्रीधरः श्रीकरः श्रेयः श्रीमाँल्लोकत्रयाश्रयः ॥ ६५॥</h1>

<h1 style="text-align:center">स्वक्षः स्वङ्गः शतानन्दो नन्दिर्ज्योतिर्गणेश्वरः ।<br />
विजितात्माऽविधेयात्मा सत्कीर्तिश्छिन्नसंशयः ॥ ६६॥</h1>

<h1 style="text-align:center">उदीर्णः सर्वतश्चक्षुरनीशः शाश्वतस्थिरः ।<br />
भूशयो भूषणो भूतिर्विशोकः शोकनाशनः ॥ ६७॥</h1>

<h1 style="text-align:center">अर्चिष्मानर्चितः कुम्भो विशुद्धात्मा विशोधनः ।<br />
अनिरुद्धोऽप्रतिरथः प्रद्युम्नोऽमितविक्रमः ॥ ६८॥</h1>

<h1 style="text-align:center">कालनेमिनिहा वीरः शौरिः शूरजनेश्वरः ।<br />
त्रिलोकात्मा त्रिलोकेशः केशवः केशिहा हरिः ॥ ६९॥</h1>

<h1 style="text-align:center">कामदेवः कामपालः कामी कान्तः कृतागमः ।<br />
अनिर्देश्यवपुर्विष्णुर्वीरोऽनन्तो धनञ्जयः ॥ ७०॥</h1>

<h1 style="text-align:center">ब्रह्मण्यो ब्रह्मकृद् ब्रह्मा ब्रह्म ब्रह्मविवर्धनः ।<br />
ब्रह्मविद् ब्राह्मणो ब्रह्मी ब्रह्मज्ञो ब्राह्मणप्रियः ॥ ७१॥</h1>

<h1 style="text-align:center">महाक्रमो महाकर्मा महातेजा महोरगः ।<br />
महाक्रतुर्महायज्वा महायज्ञो महाहविः ॥ ७२॥</h1>

<h1 style="text-align:center">स्तव्यः स्तवप्रियः स्तोत्रं स्तुतिः स्तोता रणप्रियः ।<br />
पूर्णः पूरयिता पुण्यः पुण्यकीर्तिरनामयः ॥ ७३॥</h1>

<h1 style="text-align:center">मनोजवस्तीर्थकरो वसुरेता वसुप्रदः ।<br />
वसुप्रदो वासुदेवो वसुर्वसुमना हविः ॥ ७४॥</h1>

<h1 style="text-align:center">सद्गतिः सत्कृतिः सत्ता सद्भूतिः सत्परायणः ।<br />
शूरसेनो यदुश्रेष्ठः सन्निवासः सुयामुनः ॥ ७५॥</h1>

<h1 style="text-align:center">भूतावासो वासुदेवः सर्वासुनिलयोऽनलः ।<br />
दर्पहा दर्पदो दृप्तो दुर्धरोऽथापराजितः ॥ ७६॥</h1>

<h1 style="text-align:center">विश्वमूर्तिर्महामूर्तिर्दीप्तमूर्तिरमूर्तिमान् ।<br />
अनेकमूर्तिरव्यक्तः शतमूर्तिः शताननः ॥ ७७॥</h1>

<h1 style="text-align:center">एको नैकः सवः कः किं यत् तत्पदमनुत्तमम् ।<br />
लोकबन्धुर्लोकनाथो माधवो भक्तवत्सलः ॥ ७८॥</h1>

<h1 style="text-align:center">सुवर्णवर्णो हेमाङ्गो वराङ्गश्चन्दनाङ्गदी ।<br />
वीरहा विषमः शून्यो घृताशीरचलश्चलः ॥ ७९॥</h1>

<h1 style="text-align:center">अमानी मानदो मान्यो लोकस्वामी त्रिलोकधृक् ।<br />
सुमेधा मेधजो धन्यः सत्यमेधा धराधरः ॥ ८०॥</h1>

<h1 style="text-align:center">तेजोवृषो द्युतिधरः सर्वशस्त्रभृतां वरः ।<br />
प्रग्रहो निग्रहो व्यग्रो नैकश&zwj;ृङ्गो गदाग्रजः ॥ ८१॥</h1>

<h1 style="text-align:center">चतुर्मूर्तिश्चतुर्बाहुश्चतुर्व्यूहश्चतुर्गतिः ।<br />
चतुरात्मा चतुर्भावश्चतुर्वेदविदेकपात् ॥ ८२॥</h1>

<h1 style="text-align:center">समावर्तोऽनिवृत्तात्मा दुर्जयो दुरतिक्रमः ।<br />
दुर्लभो दुर्गमो दुर्गो दुरावासो दुरारिहा ॥ ८३॥</h1>

<h1 style="text-align:center">शुभाङ्गो लोकसारङ्गः सुतन्तुस्तन्तुवर्धनः ।<br />
इन्द्रकर्मा महाकर्मा कृतकर्मा कृतागमः ॥ ८४॥</h1>

<h1 style="text-align:center">उद्भवः सुन्दरः सुन्दो रत्ननाभः सुलोचनः ।<br />
अर्को वाजसनः श&zwj;ृङ्गी जयन्तः सर्वविज्जयी ॥ ८५॥</h1>

<h1 style="text-align:center">सुवर्णबिन्दुरक्षोभ्यः सर्ववागीश्वरेश्वरः ।<br />
महाह्रदो महागर्तो महाभूतो महानिधिः ॥ ८६॥</h1>

<h1 style="text-align:center">कुमुदः कुन्दरः कुन्दः पर्जन्यः पावनोऽनिलः ।<br />
अमृताशोऽमृतवपुः सर्वज्ञः सर्वतोमुखः ॥ ८७॥</h1>

<h1 style="text-align:center">सुलभः सुव्रतः सिद्धः शत्रुजिच्छत्रुतापनः ।<br />
न्यग्रोधोऽदुम्बरोऽश्वत्थश्चाणूरान्ध्रनिषूदनः ॥ ८८॥</h1>

<h1 style="text-align:center">सहस्रार्चिः सप्तजिह्वः सप्तैधाः सप्तवाहनः ।<br />
अमूर्तिरनघोऽचिन्त्यो भयकृद्भयनाशनः ॥ ८९॥</h1>

<h1 style="text-align:center">अणुर्बृहत्कृशः स्थूलो गुणभृन्निर्गुणो महान् ।<br />
अधृतः स्वधृतः स्वास्यः प्राग्वंशो वंशवर्धनः ॥ ९०॥</h1>

<h1 style="text-align:center">भारभृत् कथितो योगी योगीशः सर्वकामदः ।<br />
आश्रमः श्रमणः क्षामः सुपर्णो वायुवाहनः ॥ ९१॥</h1>

<h1 style="text-align:center">धनुर्धरो धनुर्वेदो दण्डो दमयिता दमः ।<br />
अपराजितः सर्वसहो नियन्ताऽनियमोऽयमः ॥ ९२॥</h1>

<h1 style="text-align:center">सत्त्ववान् सात्त्विकः सत्यः सत्यधर्मपरायणः ।<br />
अभिप्रायः प्रियार्होऽर्हः प्रियकृत् प्रीतिवर्धनः ॥ ९३॥</h1>

<h1 style="text-align:center">विहायसगतिर्ज्योतिः सुरुचिर्हुतभुग्विभुः ।<br />
रविर्विरोचनः सूर्यः सविता रविलोचनः ॥ ९४॥</h1>

<h1 style="text-align:center">अनन्तो हुतभुग्भोक्ता सुखदो नैकजोऽग्रजः ।<br />
अनिर्विण्णः सदामर्षी लोकाधिष्ठानमद्भुतः ॥ ९५॥</h1>

<h1 style="text-align:center">सनात्सनातनतमः कपिलः कपिरव्ययः ।<br />
स्वस्तिदः स्वस्तिकृत्स्वस्ति स्वस्तिभुक्स्वस्तिदक्षिणः ॥ ९६॥</h1>

<h1 style="text-align:center">अरौद्रः कुण्डली चक्री विक्रम्यूर्जितशासनः ।<br />
शब्दातिगः शब्दसहः शिशिरः शर्वरीकरः ॥ ९७॥</h1>

<h1 style="text-align:center">अक्रूरः पेशलो दक्षो दक्षिणः क्षमिणांवरः ।<br />
विद्वत्तमो वीतभयः पुण्यश्रवणकीर्तनः ॥ ९८॥</h1>

<h1 style="text-align:center">उत्तारणो दुष्कृतिहा पुण्यो दुःस्वप्ननाशनः ।<br />
वीरहा रक्षणः सन्तो जीवनः पर्यवस्थितः ॥ ९९॥</h1>

<h1 style="text-align:center">अनन्तरूपोऽनन्तश्रीर्जितमन्युर्भयापहः ।<br />
चतुरश्रो गभीरात्मा विदिशो व्यादिशो दिशः ॥ १००॥</h1>

<h1 style="text-align:center">अनादिर्भूर्भुवो लक्ष्मीः सुवीरो रुचिराङ्गदः ।<br />
जननो जनजन्मादिर्भीमो भीमपराक्रमः ॥ १०१॥</h1>

<h1 style="text-align:center">आधारनिलयोऽधाता पुष्पहासः प्रजागरः ।<br />
ऊर्ध्वगः सत्पथाचारः प्राणदः प्रणवः पणः ॥ १०२॥</h1>

<h1 style="text-align:center">प्रमाणं प्राणनिलयः प्राणभृत्प्राणजीवनः ।<br />
तत्त्वं तत्त्वविदेकात्मा जन्ममृत्युजरातिगः ॥ १०३॥</h1>

<h1 style="text-align:center">भूर्भुवःस्वस्तरुस्तारः सविता प्रपितामहः ।<br />
यज्ञो यज्ञपतिर्यज्वा यज्ञाङ्गो यज्ञवाहनः ॥ १०४॥</h1>

<h1 style="text-align:center">यज्ञभृद् यज्ञकृद् यज्ञी यज्ञभुग् यज्ञसाधनः ।<br />
यज्ञान्तकृद् यज्ञगुह्यमन्नमन्नाद एव च ॥ १०५॥</h1>

<h1 style="text-align:center">आत्मयोनिः स्वयञ्जातो वैखानः सामगायनः ।<br />
देवकीनन्दनः स्रष्टा क्षितीशः पापनाशनः ॥ १०६॥</h1>

<h1 style="text-align:center">शङ्खभृन्नन्दकी चक्री शार्ङ्गधन्वा गदाधरः ।<br />
रथाङ्गपाणिरक्षोभ्यः सर्वप्रहरणायुधः ॥ १०७॥</h1>

<h1 style="text-align:center">सर्वप्रहरणायुध ॐ नम इति ।<br />
वनमाली गदी शार्ङ्गी शङ्खी चक्री च नन्दकी ।<br />
श्रीमान् नारायणो विष्णुर्वासुदेवोऽभिरक्षतु ॥ १०८॥</h1>

<h1 style="text-align:center">श्री वासुदेवोऽभिरक्षतु ॐ नम इति ।</h1>

<h1 style="text-align:center">&nbsp;</h1>

<h1 style="text-align:center"><br />
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; <strong>उत्तरन्यासः ।</strong></h1>

<h1 style="text-align:center"><br />
&nbsp;&nbsp;&nbsp;&nbsp; भीष्म उवाच ---<br />
इतीदं कीर्तनीयस्य केशवस्य महात्मनः ।<br />
नाम्नां सहस्रं दिव्यानामशेषेण प्रकीर्तितम् ॥ १॥</h1>

<h1 style="text-align:center">य इदं श&zwj;ृणुयान्नित्यं यश्चापि परिकीर्तयेत् ।<br />
नाशुभं प्राप्नुयात्किञ्चित्सोऽमुत्रेह च मानवः ॥ २॥</h1>

<h1 style="text-align:center">वेदान्तगो ब्राह्मणः स्यात्क्षत्रियो विजयी भवेत् ।<br />
वैश्यो धनसमृद्धः स्याच्छूद्रः सुखमवाप्नुयात् ॥ ३॥</h1>

<h1 style="text-align:center">धर्मार्थी प्राप्नुयाद्धर्ममर्थार्थी चार्थमाप्नुयात् ।<br />
कामानवाप्नुयात्कामी प्रजार्थी प्राप्नुयात्प्रजाम् ॥ ४॥</h1>

<h1 style="text-align:center">भक्तिमान् यः सदोत्थाय शुचिस्तद्गतमानसः ।<br />
सहस्रं वासुदेवस्य नाम्नामेतत्प्रकीर्तयेत् ॥ ५॥</h1>

<h1 style="text-align:center">यशः प्राप्नोति विपुलं ज्ञातिप्राधान्यमेव च ।<br />
अचलां श्रियमाप्नोति श्रेयः प्राप्नोत्यनुत्तमम् ॥ ६॥</h1>

<h1 style="text-align:center">न भयं क्वचिदाप्नोति वीर्यं तेजश्च विन्दति ।<br />
भवत्यरोगो द्युतिमान्बलरूपगुणान्वितः ॥ ७॥</h1>

<h1 style="text-align:center">रोगार्तो मुच्यते रोगाद्बद्धो मुच्येत बन्धनात् ।<br />
भयान्मुच्येत भीतस्तु मुच्येतापन्न आपदः ॥ ८॥</h1>

<h1 style="text-align:center">दुर्गाण्यतितरत्याशु पुरुषः पुरुषोत्तमम् ।<br />
स्तुवन्नामसहस्रेण नित्यं भक्तिसमन्वितः ॥ ९॥</h1>

<h1 style="text-align:center">वासुदेवाश्रयो मर्त्यो वासुदेवपरायणः ।<br />
सर्वपापविशुद्धात्मा याति ब्रह्म सनातनम् ॥ १०॥</h1>

<h1 style="text-align:center">न वासुदेवभक्तानामशुभं विद्यते क्वचित् ।<br />
जन्ममृत्युजराव्याधिभयं नैवोपजायते ॥ ११॥</h1>

<h1 style="text-align:center">इमं स्तवमधीयानः श्रद्धाभक्तिसमन्वितः ।<br />
युज्येतात्मसुखक्षान्तिश्रीधृतिस्मृतिकीर्तिभिः ॥ १२॥</h1>

<h1 style="text-align:center">न क्रोधो न च मात्सर्यं न लोभो नाशुभा मतिः ।<br />
भवन्ति कृत पुण्यानां भक्तानां पुरुषोत्तमे ॥ १३॥</h1>

<h1 style="text-align:center">द्यौः सचन्द्रार्कनक्षत्रा खं दिशो भूर्महोदधिः ।<br />
वासुदेवस्य वीर्येण विधृतानि महात्मनः ॥ १४॥</h1>

<h1 style="text-align:center">ससुरासुरगन्धर्वं सयक्षोरगराक्षसम् ।<br />
जगद्वशे वर्ततेदं कृष्णस्य सचराचरम् ॥ १५॥</h1>

<h1 style="text-align:center">इन्द्रियाणि मनो बुद्धिः सत्त्वं तेजो बलं धृतिः ।<br />
वासुदेवात्मकान्याहुः क्षेत्रं क्षेत्रज्ञ एव च ॥ १६॥</h1>

<h1 style="text-align:center">सर्वागमानामाचारः प्रथमं परिकल्प्यते । var??&nbsp; कल्पते<br />
आचारप्रभवो धर्मो धर्मस्य प्रभुरच्युतः ॥ १७॥</h1>

<h1 style="text-align:center">ऋषयः पितरो देवा महाभूतानि धातवः ।<br />
जङ्गमाजङ्गमं चेदं जगन्नारायणोद्भवम् ॥ १८॥</h1>

<h1 style="text-align:center">योगो ज्ञानं तथा साङ्ख्यं विद्याः शिल्पादि कर्म च ।<br />
वेदाः शास्त्राणि विज्ञानमेतत्सर्वं जनार्दनात् ॥ १९॥</h1>

<h1 style="text-align:center">एको विष्णुर्महद्भूतं पृथग्भूतान्यनेकशः ।<br />
त्रींल्लोकान्व्याप्य भूतात्मा भुङ्क्ते विश्वभुगव्ययः ॥ २०॥</h1>

<h1 style="text-align:center">इमं स्तवं भगवतो विष्णोर्व्यासेन कीर्तितम् ।<br />
पठेद्य इच्छेत्पुरुषः श्रेयः प्राप्तुं सुखानि च ॥ २१॥</h1>

<h1 style="text-align:center">विश्वेश्वरमजं देवं जगतः प्रभुमव्ययम् ।<br />
भजन्ति ये पुष्कराक्षं न ते यान्ति पराभवम् ॥ २२॥</h1>

<h1 style="text-align:center">न ते यान्ति पराभवम् ॐ नम इति ।<br />
&nbsp;&nbsp;&nbsp;&nbsp; अर्जुन उवाच ---<br />
पद्मपत्रविशालाक्ष पद्मनाभ सुरोत्तम ।<br />
भक्तानामनुरक्तानां त्राता भव जनार्दन ॥ २३॥</h1>

<h1 style="text-align:center">श्रीभगवानुवाच ---<br />
यो मां नामसहस्रेण स्तोतुमिच्छति पाण्डव ।<br />
सोहऽमेकेन श्लोकेन स्तुत एव न संशयः ॥ २४॥</h1>

<h1 style="text-align:center">स्तुत एव न संशय ॐ नम इति ।<br />
&nbsp;&nbsp;&nbsp;&nbsp; व्यास उवाच ---<br />
वासनाद्वासुदेवस्य वासितं भुवनत्रयम् ।<br />
सर्वभूतनिवासोऽसि वासुदेव नमोऽस्तु ते ॥ २५॥</h1>

<h1 style="text-align:center">श्री वासुदेव नमोऽस्तुत ॐ नम इति ।<br />
पार्वत्युवाच ---<br />
केनोपायेन लघुना विष्णोर्नामसहस्रकम् ।<br />
पठ्यते पण्डितैर्नित्यं श्रोतुमिच्छाम्यहं प्रभो ॥ २६॥</h1>

<h1 style="text-align:center">&nbsp;&nbsp;&nbsp;&nbsp; ईश्वर उवाच ---<br />
श्रीराम राम रामेति रमे रामे मनोरमे ।<br />
सहस्रनाम तत्तुल्यं राम नाम वरानने ॥ २७॥</h1>

<h1 style="text-align:center">श्रीरामनाम वरानन ॐ नम इति ।<br />
&nbsp;&nbsp;&nbsp;&nbsp; ब्रह्मोवाच ---<br />
नमोऽस्त्वनन्ताय सहस्रमूर्तये<br />
सहस्रपादाक्षिशिरोरुबाहवे ।<br />
सहस्रनाम्ने पुरुषाय शाश्वते<br />
सहस्रकोटियुगधारिणे नमः ॥ २८॥</h1>

<h1 style="text-align:center">सहस्रकोटियुगधारिणे ॐ नम इति ।</h1>

<h1 style="text-align:center">ॐ तत्सदिति श्रीमहाभारते शतसाहस्र्यां संहितायां वैयासिक्यामानुशासनिके<br />
पर्वणि भीष्मयुधिष्ठिरसंवादे श्रीविष्णोर्दिव्यसहस्रनामस्तोत्रम् ॥</h1>

<h1 style="text-align:center">&nbsp;&nbsp;&nbsp;&nbsp; सञ्जय उवाच ---<br />
यत्र योगेश्वरः कृष्णो यत्र पार्थो धनुर्धरः ।<br />
तत्र श्रीर्विजयो भूतिर्ध्रुवा नीतिर्मतिर्मम ॥ २९॥</h1>

<h1 style="text-align:center">श्रीभगवानुवाच ---<br />
अनन्याश्चिन्तयन्तो मां ये जनाः पर्युपासते ।<br />
तेषां नित्याभियुक्तानां योगक्षेमं वहाम्यहम् ॥ ३०॥</h1>

<h1 style="text-align:center">परित्राणाय साधूनां विनाशाय च दुष्कृताम् ।<br />
धर्मसंस्थापनार्थाय सम्भवामि युगे युगे ॥ ३१॥</h1>

<h1 style="text-align:center">आर्ताः विषण्णाः शिथिलाश्च भीताः घोरेषु च व्याधिषु वर्तमानाः ।<br />
सङ्कीर्त्य नारायणशब्दमात्रं विमुक्तदुःखाः सुखिनो भवन्ति ॥ ३२॥ var&nbsp; भवन्तु</h1>

<h1 style="text-align:center">कायेन वाचा मनसेन्द्रियैर्वा बुद्ध्यात्मना वा प्रकृतेः स्वभावात् । var&nbsp; प्रकृतिस्वभावात् ।<br />
करोमि यद्यत् सकलं परस्मै नारायणायेति समर्पयामि ॥ ३३॥</h1>

<h1 style="text-align:center">&nbsp;<strong> इति श्रीविष्णोर्दिव्यसहस्रनामस्तोत्रं सम्पूर्णम् ।<br />
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ॐ तत् सत् ।</strong></h1>

<h1 style="text-align:center">महाभारते अनुशासनपर्वणि</h1>

<h1 style="text-align:center">&nbsp;Additional Concluding Shlokas<br />
ॐ आपदामपहर्तारं दातारं सर्वसम्पदाम् ।<br />
लोकाभिरामं श्रीरामं भूयो भूयो नमाम्यहम् ॥</h1>

<h1 style="text-align:center">आर्तानामार्तिहन्तारं भीतानां भीतिनाशनम् ।<br />
द्विषतां कालदण्डं तं रामचन्द्रं नमाम्यहम् ॥</h1>

<h1 style="text-align:center">नमः कोदण्डहस्ताय सन्धीकृतशराय च ।<br />
खण्डिताखिलदैत्याय रामायऽऽपन्निवारिणे ॥</h1>

<h1 style="text-align:center">रामाय रामभद्राय रामचन्द्राय वेधसे ।<br />
रघुनाथाय नाथाय सीतायाः पतये नमः ॥</h1>

<h1 style="text-align:center">अग्रतः पृष्ठतश्चैव पार्श्वतश्च महाबलौ ।<br />
आकर्णपूर्णधन्वानौ रक्षेतां रामलक्ष्मणौ ॥</h1>

<h1 style="text-align:center">सन्नद्धः कवची खड्गी चापबाणधरो युवा ।<br />
गच्छन् ममाग्रतो नित्यं रामः पातु सलक्ष्मणः ॥</h1>

<h1 style="text-align:center">अच्युतानन्तगोविन्द नामोच्चारणभेषजात् ।<br />
नश्यन्ति सकला रोगास्सत्यं सत्यं वदाम्यहम् ॥</h1>

<h1 style="text-align:center">सत्यं सत्यं पुनस्सत्यमुद्धृत्य भुजमुच्यते ।<br />
वेदाच्छास्त्रं परं नास्ति न देवं केशवात्परम् ॥</h1>

<h1 style="text-align:center">शरीरे जर्झरीभूते व्याधिग्रस्ते कळेवरे ।<br />
औषधं जाह्नवीतोयं वैद्यो नारायणो हरिः ॥</h1>

<h1 style="text-align:center">आलोड्य सर्वशास्त्राणि विचार्य च पुनः पुनः ।<br />
इदमेकं सुनिष्पन्नं ध्येयो नारायणो हरिः ॥</h1>

<h1 style="text-align:center">यदक्षरपदभ्रष्टं मात्राहीनं तु यद्भवेत् ।<br />
तत्सर्वं क्षम्यतां देव नारायण नमोऽस्तु ते ॥</h1>

<h1 style="text-align:center">विसर्गबिन्दुमात्राणि पदपादाक्षराणि च ।<br />
न्यूनानि चातिरिक्तानि क्षमस्व पुरुषोत्तम ॥</h1>

<h1 style="text-align:center">&nbsp;</h1>

<h1 style="text-align:center">&nbsp;Alternate Concluding Shlokas<br />
नमः कमलनाभाय नमस्ते जलशायिने ।<br />
नमस्ते केशवानन्त वासुदेव नमोऽस्तुते ॥</h1>

<h1 style="text-align:center">नमो ब्रह्मण्यदेवाय गोब्राह्मणहिताय च ।<br />
जगद्धिताय कृष्णाय गोविन्दाय नमो नमः ॥</h1>

<h1 style="text-align:center">आकाशात्पतितं तोयं यथा गच्छति सागरम् ।<br />
सर्वदेवनमस्कारः केशवं प्रति गच्छति ॥</h1>

<h1 style="text-align:center">एष निष्कण्टकः पन्था यत्र सम्पूज्यते हरिः ।<br />
कुपथं तं विजानीयाद् गोविन्दरहितागमम् ॥</h1>

<h1 style="text-align:center">सर्ववेदेषु यत्पुण्यं सर्वतीर्थेषु यत्फलम् ।<br />
तत्फलं समवाप्नोति स्तुत्वा देवं जनार्दनम् ॥</h1>

<h1 style="text-align:center">यो नरः पठते नित्यं त्रिकालं केशवालये ।<br />
द्विकालमेककालं वा क्रूरं सर्वं व्यपोहति ॥</h1>

<h1 style="text-align:center">दह्यन्ते रिपवस्तस्य सौम्याः सर्वे सदा ग्रहाः ।<br />
विलीयन्ते च पापानि स्तवे ह्यस्मिन् प्रकीर्तिते ॥</h1>

<h1 style="text-align:center">येने ध्यातः श्रुतो येन येनायं पठ्यते स्तवः ।<br />
दत्तानि सर्वदानानि सुराः सर्वे समर्चिताः ॥</h1>

<h1 style="text-align:center">इह लोके परे वापि न भयं विद्यते क्वचित् ।<br />
नाम्नां सहस्रं योऽधीते द्वादश्यां मम सन्निधौ ॥</h1>

<h1 style="text-align:center">शनैर्दहन्ति पापानि कल्पकोटीशतानि च ।<br />
अश्वत्थसन्निधौ पार्थ ध्यात्वा मनसि केशवम् ॥</h1>

<h1 style="text-align:center">पठेन्नामसहस्रं तु गवां कोटिफलं लभेत् ।<br />
शिवालये पठेनित्यं तुलसीवनसंस्थितः ॥</h1>

<h1 style="text-align:center">नरो मुक्तिमवाप्नोति चक्रपाणेर्वचो यथा ।<br />
ब्रह्महत्यादिकं घोरं सर्वपापं विनश्यति ॥</h1>

<h1 style="text-align:center">विलयं यान्ति पापानि चान्यपापस्य का कथा ।<br />
सर्वपापविनिर्मुक्तो विष्णुलोकं स गच्छति ॥</h1>

<h1 style="text-align:center">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ॥ हरिः ॐ तत्सत् ॥</h1>
